# Fotonika

Fotonika to poważniejsza zabawa światłem - trochę jak elektronika to poważniejsza zabawa elektronami.

Pomyśl o tym w ten sposób. Jeżeli po prostu przepuszczasz prąd przez żarówkę,
to bawisz się elektronami na poziomie podstawowym. Powiedzielibyśmy, że to, co
robisz, to po prostu _elektryka_: duże porcje prądu, wysyłane byle jak,
byle świeciło. Kiedy zaczynasz spinać ze sobą rozmaite tranzystory, rezystory,
kondensatory i diody, zaczyna się zabawa na wyższym poziomie. Zaczyna cię
interesować, ile dokładnie prądu przepłynie tym albo innym obwodem, może
zaczynają pojawiać się jakieś sygnały? To znak, że wkraczasz w tajemny świat
_elektroniki_. W pierwszym, grubym uproszczeniu, elektryka zajmuje się
_prądem_, a elektronika - _elektronami_.

To samo możesz zrobić ze światłem. Jeżeli po prostu włączasz latarkę i
świecisz nią w lustro, albo skupiasz ją przy pomocy soczewki, to bawisz się
światłem na poziomie podstawowym. Pewnie wiesz, że światło składa się tak
naprawdę z małych porcji zwanych fotonami, ale przecież nie musisz o tym
myśleć, kiedy zbliżasz lupę do oka. To znak, że pozostajesz na skromnym
poziomie _optyki_.

Światłem można jednak bawić się znacznie bardziej precyzyjnie! Możesz przecież operować coraz mniejszymi porcjami światła, a wtedy prędzej czy później zaczną do ciebie "gadać" fotony. Możesz sobie zażyczyć, żeby twoje światło wędrowało po ściśle określonym kanale, który możesz na przykład nazwać _światłowód_. A może chciałbyś szybciutko włączać i wyłącząć swoje światło, żeby nim mrugać? A może chciałbyś, żeby twoje światło było o ściśle określonym kolorze, i będziesz montował rozmaite filtry, żeby do tego doprowadzić? To wszystko znaki, że wkraczasz w świat _fotoniki_. A więc w pierwszym uproszczeniu: optyka zajmuje się _światłem_, a fotonika - _fotonami_, chociaż, oczywiście, tak naprawdę to są siostrzane dyscypliny, a czasem ciężko powiedzieć, czy uprawiamy akurat optykę, czy fotonikę.

Na naszej mapie cała fotonika dzieli się na cztery dość wyraźne regiony:

- Komunikacja optyczna
- Metamateriały fotoniczne
- Obrazowanie, hologramy, wyświetlacze
